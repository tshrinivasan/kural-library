திரையை மூடுக 
	 
	
			 
			 
			 
				 
					 
						 
							 நெஞ்சொடுபுலத்தல் 1299 துன்பத்திற் கியாரே துணையாவார் தாமுடைய நெஞ்சந் துணையல் வழி. 

						 
					 
				 
			 
			 
			
		

			 
			 
			 
				 
					 
						 
						பரிமேலழகர் உரை

						 
					 
				 
			 
			 
		
			 
			 
			 
				 
					 
						 
						  	(உணர்ப்புவயின் வாரா ஊடற்கண் தலைமகன் சொல்லியது.) துன்பத்திற்கு - ஒருவர்க்குத் துன்பம் வந்துழி, அது நீக்குதற்கு; தாம் உடைய நெஞ்சம் துணை அல் வழி - தாம் உரித்தாகப் பெற்ற தம்முடைய நெஞ்சம் துணையாகாவழி; துணையாவார் யாரே - வேறு துணையாவார் ஒருவரும் இல்லை (ஈண்டுத் துன்பமாவது - ஊடலுணர்ப்புவயின் வாராமை. அதற்கு நெஞ்சம் துணையாகாமையாவது, அவளை அன்பிலள் என்றொழியாது கூடற்கண்ணே விதும்பல். 'ஒரு துணையும் இன்மையின், இஃது உற்று விடுதலே உள்ளது', என்பதாம்.) 

						 
					 
				 
			 
			 
		  ******************************************************************  

		

			 
			 
			 
				 
					 
						 
						மு.வரதராசனார் உரை

						 
					 
				 
			 
			 
		
			 
			 
			 
				 
					 
						 
						 ஒருவர்க்குத் துன்பம் வந்தபோது, தாம் உரிமையாகப் பெற்றுள்ள நெஞ்சமே துணையாகாவிட்டால், வேறு யார் துணையாவார்? 

						 
					 
				 
			 
			 
		  ******************************************************************  

		

			 
			 
			 
				 
					 
						 
						மணக்குடவர் உரை

						 
					 
				 
			 
			 
		
			 
			 
			 
				 
					 
						 
						  துன்பமுற்றால் அதற்குத் துணையாவர் உண்டோ? தம்முடைய நெஞ்சும் தமக்குத் துணையல்லாத காலத்து. இது தலைமகள் துணையாவார் யாரென்ற தோழிக்குக் கூறியது.  

						 
					 
				 
			 
			 
		  ******************************************************************  

		

			 
			 
			 
				 
					 
						 
						ஞா. தேவநேயப் பாவாணர்

						 
					 
				 
			 
			 
		
			 
			 
			 
				 
					 
						 
						 (உணர்ப்புவயின் வாரா ஊடற்கண் தலைமகன் சொல்லியது.) துன்பத்திற்கு -ஒருவர்க்குத் துன்பம் வந்தவிடத்து அதை நீக்குதற்கு ; தாம் உடைய நெஞ்சம் துணையல்வழி- தம்முடன் பிறந்து தம் முறுப்பாக இரண்டறக் கலந்திருப்பதும் தமக்குதவ முழுக்கடைமைப்பட்டிருப்பதுமான உள்ளமே துணையாயிருந்து உதவாத விடத்து ; யாரே துணையாவார் - வேறுயார்தான் துணையாக வந்து உதவுவார்? துன்பம் என்றது இங்கு உணர்ப்புவயின் வாரா ஊடலை . அஃதாவது தலைமகன் தெளிவிக்கவுந் தெளியாத தலைமகள் சடைவை . அதற்கு நெஞ்சந் துணையாகாமையாவது , அவளை யன்பிலளென்று விட்டு நீங்காது அவளோடு கூடற்கண் விதும்பல் . வாழ்க்கைத்துணையும் எனக்குத் துணையாகாது என் அந்தக்கரணமும் எனக்குத் துணையாகாது போனபின் , நான் இத்துன்பத்தை எங்ஙனந் தாங்குவேன் என்பதாம் . ஏகாரம் பிரிநிலை.  

						 
					 
				 
			 
			 
		  ******************************************************************  

		

			 
			 
			 
				 
					 
						 
						Rev. Dr. G.U.Pope Translations

						 
					 
				 
			 
			 
		
			 
			 
			 
				 
					 
						 
						 And who will aid me in my hour of grief, If my own heart comes not to my relief? 

						 
					 
				 
			 
			 
		  ******************************************************************  

		

			 
			 
			 
				 
					 
						 
						Yogi Shuddhananda Translations

						 
					 
				 
			 
			 
		
			 
			 
			 
				 
					 
						 
						 Who support a man in grief If lover's heart denies relief? 

						 
					 
				 
			 
			 
		  ******************************************************************  

		

			 
			 
			 
				 
					 
						 
						கலைஞர் உரை

						 
					 
				 
			 
			 
		
			 
			 
			 
				 
					 
						 
						  துன்பம் வரும்போது அதனைத் தாங்குவதற்கு நெஞ்சமே துணையாக இல்லாவிட்டால் பிறகு யார் துணையாக இருப்பார்?  

						 
					 
				 
			 
			 
		  ******************************************************************